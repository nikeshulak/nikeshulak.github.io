<html>
<head>
<meta charset="utf-8">
<meta name="viewport" content="width=device-width, initial-scale=1">
<title>03-195</title>
<link rel="stylesheet" href="./style.css">
</head>
<body>
  <div>
    आंखों से खोजता था तुझे सब जगह और यह मुझे पता नहीं था कि तू मेरी आंखों में ही बैठा हुआ है! तू खोजने वाले में ही छिपा है। तू मेरे देखने में ही छिपा है। और--‘मैं निगाहों से खोजता था हर एक जा तुझको’--और यह पता न था...!<br><br>तुम जब तक परमात्मा को बाहर खोज रहे हो, खोज न पाओगे। वह उन निगाहों में ही छिपा है, उस दृष्टि में ही, उस देखने की क्षमता में ही! वह तुम्हारे होश में छिपा है। वह तुम्हारे होने में छिपा है।<br><br>देखता था मैं निगाहों से हर एक जा तुझको <br><br>और उन्हीं में तू निहां था, मुझे मालूम न था।<br><br>तुम मंदिर हो।<br><br>परमात्मा को खोजने किसी और मंदिर में जाने की जरूरत नहीं है। अपने ही भीतर डूब कर पाया है, जिन्होंने भी पाया है।<br><br>अगर तुम सारे आसरे छोड़ दो, सारे सहारे छोड़ दो, तो तुम अपने में ही डूब जाओगे। जो भी तुम पकड़े हो आसरे की तरह, वही तुम्हें अपने से बाहर अटकाए हुए है। धन का आसरा है, पद का आसरा है, मित्र का आसरा है, संगी-साथियों का, परिवार का आसरा है, पति-पत्नी का आसरा है! जिन-जिन आसरों को तुम सोच रहे हो कि ये सहारे हैं, सुरक्षा हैं, वही तुम्हें बाहर अटकाए हैं।<br><br>छोड़ दो सब आसरे!<br><br>बे-आसरे हो जाओ!<br><br>बे-सहारा हो जाओ!<br><br>असहाय हो जाओ!<br><br>और अचानक तुम पाओगे: तुम्हें अपने ही भीतर वह भूमि मिल गई जिसे जन्मों-जन्मों खोजते थे और न पाते थे; अपने ही भीतर वह हाथ मिल गया जो शाश्वत है। अब किसी और आसरे की कोई जरूरत न रही।
    </div>
</body>
</html>